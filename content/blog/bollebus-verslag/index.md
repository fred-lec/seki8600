---
date: '2025-09-13T09:33:24+01:00'
draft: false
title: 'Go Initatie'
tags: ["Bollebus", "zomerkamp", "wiskunde", "initiatie"]
showtoc: false
images:
  - "/blog/bollebus-verslag/foto2.png"

---

# Go-initiatie en gepuzzel in de kofferbak - ons avontuur op Bollebus


Zoals trouwe lezers van onze blog al wisten, werden we in augustus gevraagd om een Go-initiatie te geven op het zomerkamp Bollebus. En ja, dit verslagje komt een tikje later dan gepland - maar beter laat dan nooit, toch? 😉

Eigenlijk begint het verhaal al ver vóór die namiddag in Watou. Iedereen weet dat er in België jammer genoeg (veel) te weinig Go-spelers zijn. Terwijl in Azië Go het meest gespeelde bordspel is, hinken wij hier in het Westen nog wat achter. De enige manier om daar verandering in te brengen? Mensen laten kennismaken met dit fantastische spel - en als je dan toch begint, is de jeugd de perfecte doelgroep. Dat idee leefde al langer, en toen de vraag kwam om er een echte initiatie van te maken, begonnen de ideeën meteen te borrelen.

{{< image "foto1.png" "Introductie">}}

Maar tussen ideeën en uitvoering zit soms... een uitdaging. Hoe leg je de regels snel maar duidelijk uit? In welke volgorde? En vooral: met welk materiaal? Tien mensen tegelijk rond één bord proppen leek ons niet praktisch. Dus besloten we naast een geprojecteerde presentatie ook een groot demobord te voorzien. Klinkt simpel, maar natuurlijk werd dat bord pas twee weken voor de initiatie geleverd, deadlines houden van drama. En dan drong het besef door: alleen theorie is saai, spelen is de beste leerschool. Dat betekende dus ook vijf sets borden en stenen aanschaffen en vooral op tijd geleverd zien te krijgen. Dank aan Kevin voor het maken van de presentatie.

{{< image "foto2.png" "Kevin legt concept vrijheden en ketens uit">}}

De dag zelf was het even Tetris spelen om alles in de wagen te krijgen (een demo-bord is niet bepaald kofferbak-vriendelijk). Gelukkig was het adres in Watou makkelijk te vinden, en dankzij Jens die ons tegemoetkwam, hebben we het lokaaltje 'daarboven' ook snel gevonden.

We trapten af met de basis: het bord, het slaan, het verschil tussen leven en dood, de ko-regel, en natuurlijk kernbegrippen als ogen en seki (hoe kan het ook anders 😏). Daarna vlogen we meteen een potje Atari Go in - ideaal om de eerste captures te oefenen.

{{< image "foto3.png" "Leuke weetjes mogen niet ontbreken!">}}

En toen gebeurde het: iedereen was meteen mee. Er werd gelachen, tactieken werden gefluisterd, en de eerste "aha!"-momenten vlogen door de ruimte. Voor we het wisten, zaten de meesten op 9×9- en daarna op 13×13-borden alsof ze nooit iets anders gespeeld hadden.

Later op de avond stonden groepjes gebogen over hun posities alsof ze al jaren Go speelden. Strategieën werden geanalyseerd, er werd luid gejuicht bij geslaagde captures, en de sfeer was fantastisch. Om af te sluiten gaven Kevin en ik nog een korte demo-blitzpartij op een 19×19-bord, omringd door een kring nieuwsgierige toeschouwers. De winnaar van dat spelletje ... ach, dat is bijzaak ;)

{{< image "foto6.png" "Fred en Kevin spelen een blitz partijtje!">}}

Het feit dat iedereen zo vlot mee was, bewijst óf dat wij briljante lesgevers zijn... óf (en veel aannemelijker) dat de Bollebus-kampgangers gewoon uitzonderlijk scherp zijn! Hoe dan ook: wat een plezier om Go met zo’n enthousiaste bende te mogen delen.

{{< image "foto5.png" "En spelen maar!">}}

We zijn dankbaar dat we deze kans kregen - en eerlijk is eerlijk, het was ook onze allereerste initiatie. We hebben nuttige feedback gekregen die we zeker meenemen voor een volgende keer. Maar als deze avond iets bewijst, dan is het wel dat Go ook in België harten kan veroveren - en dat je met een beetje enthousiasme, een paar borden en zelfs met een krappe kofferbak een heleboel nieuwe spelers kan winnen.

{{< image "foto4.png" "Lachende gezichten!">}}

Zin in een Go-initiatie op jouw evenement? Stuur ons gerust een bericht!





